
মরুবিজয়ের কেতন উড়াও শূন্যে   হে প্রবল প্রাণ।

ধূলিরে ধন্য করো করুণার পুণ্যে   হে কোমল প্রাণ॥

মৌনী মাটির মর্মের গান কবে   উঠিবে ধ্বনিয়া মর্মর তব রবে,

মাধুরী ভরিবে ফুলে ফলে পল্লবে   হে মোহন প্রাণ॥

পথিকবন্ধু, ছায়ার আসন পাতি   এসো শ্যামসুন্দর।

এসো বাতাসের অধীর খেলার সাথী,   মাতাও নীলাম্বর।

উষায় জাগাও শাখায় গানের আশা,   সন্ধ্যায় আনো বিরামগভীর ভাষা,

রচি দাও রাতে সুপ্ত গীতের বাসা   হে উদার প্রাণ॥
