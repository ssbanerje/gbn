
          যদি এ আমার হৃদয়দুয়ার    বন্ধ রহে গো কভু

          দ্বার ভেঙে তুমি এসো মোর প্রাণে,    ফিরিয়া যেয়ো না প্রভু ॥

যদি কোনো দিন এ বীণার তারে    তব প্রিয়নাম নাহি ঝঙ্কারে

          দয়া ক'রে তবু রহিয়ো দাঁড়ায়ে,    ফিরিয়া যেয়ো না প্রভু ॥

যদি কোনো দিন তোমার আহ্বানে    সুপ্তি আমার চেতনা না মানে

          বজ্রবেদনে জাগায়ো আমারে,    ফিরিয়া যেয়ো না প্রভু।

যদি কোনো দিন তোমার আসনে    আর-কাহারেও বসাই যতনে,

          চিরদিবসের হে রাজা আমার,    ফিরিয়া যেয়ো না প্রভু ॥
