
আকাশ আমায় ভরল আলোয়,  আকাশ আমি ভরব গানে।

সুরের আবীর হানব হাওয়ায়,  নাচের আবীর হাওয়ায় হানে॥

                ওরে পলাশ, ওরে পলাশ,

    রাঙা রঙের শিখায় শিখায় দিকে দিকে আগুন জ্বলাস--

    আমার মনের রাগরাগিণী রাঙা হল রঙিন তানে॥

দখিন হাওয়ার কুসুমবনের বুকের কাঁপন থাকে না যে।

নীল আকাশে সোনার আলোয় কচি পাতার নূপুর বাজে।

                ওরে শিরীষ, ওরে শিরীষ,

    মৃদু হাসির অন্তরালে গন্ধজালে শূন্য ঘিরিস--

    তোমার গন্ধ আমার কণ্ঠে আমার হৃদয় টেনে আনে॥
