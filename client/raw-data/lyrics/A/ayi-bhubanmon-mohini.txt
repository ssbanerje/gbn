
              অয়ি   ভুবনমনোমোহিনী,   মা,

অয়ি   নির্মলসূর্যকরোজ্জ্বল ধরণী   জনকজননিজননী ॥

নীলসিন্ধুজলধৌতচরণতল,   অনিলবিকম্পিত-শ্যামল-অঞ্চল,

অম্বরচুম্বিতভালহিমাচল, শুভ্রতুষারকিরীটিনী ॥

প্রথম প্রভাত উদয় তব গগনে,   প্রথম সামরব তব তপোবনে,

প্রথম প্রচারিত তব বনভবনে   জ্ঞানধর্ম কত কাব্যকাহিনী।

চিরকল্যাণময়ী তুমি ধন্য,   দেশবিদেশে বিতরিছ অন্ন--

জাহ্নবীযমুনা বিগলিত করুণা পুণ্যপীষুষস্তন্যবাহিনী ॥
