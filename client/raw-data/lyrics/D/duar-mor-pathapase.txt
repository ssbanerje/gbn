
দুয়ার মোর পথপাশে,   সদাই তারে খুলে রাখি।

কখন্‌ তোর রথ আসে   ব্যাকুল হয়ে জাগে আঁখি॥

     শ্রাবণে শুনি দূর মেঘে   লাগায় গুরু গরো-গরো,

     ফাগুনে শুনি বায়ুবেগে   জাগায় মৃদু মরো-মরো--

     আমার বুকে উঠে জেগে   চমক তারি থাকি থাকি॥

সবাই দেখি যায় চলে   পিছন-পানে নাহি চেয়ে

উতল রোলে কল্লোলে   পথের গান গেয়ে গেয়ে।

     শরৎ-মেঘ যায় ভেসে   উধাও হয়ে কত দূরে

     যেথায় সব পথ মেশে   গোপন কোন্‌ সুরপুরে।

     স্বপনে ওড়ে কোন্‌ দেশে   উদাস মোর মনোপাখি॥
