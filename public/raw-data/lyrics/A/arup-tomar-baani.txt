
অরূপ, তোমার বাণী

অঙ্গে আমার চিত্তে আমার মুক্তি দিক্‌ সে আনি ॥

নিত্যকালের উৎসব তব বিশ্বের দীপালিকা--

আমি শুধু তারি মাটির প্রদীপ, জ্বালাও তাহার শিখা

      নির্বাণহীন আলোকদীপ্ত তোমার ইচ্ছাখানি ॥

যেমন তোমার বসন্তবায় গীতলেখা যায় লিখে

বর্ণে বর্ণে পুষ্পে পর্ণে বনে বনে দিকে দিকে

তেমনি আমার প্রাণের কেন্দ্রে নিশ্বাস দাও পুরে,

শূন্য তাহার পূর্ণ করিয়া ধন্য করুক সুরে--

           বিঘ্ন তাহার পুণ্য করুক তব দক্ষিণপাণি ॥
