
আমার নয়ন তব নয়নের নিবিড় ছায়ায়

     মনের কথার কুসুমকোরক খোঁজে

সেথায় কখন অগম গোপন গহন মায়ায়

     পথ হারাইল ও যে॥

আতুর দিঠিতে শুধায় সে নীরবেরে--

নিভৃত বাণীর সন্ধান নাই যে রে;

অজানার মাঝে অবুঝের মতো ফেরে

     অশ্রুধারায় মজে॥

আমার হৃদয়ে যে কথা লুকানো তার আভাষণ

     ফেলে কভু ছায়া তোমার হৃদয়তলে?

দুয়ারে এঁকেছি রক্ত রেখায় পদ্ম-আসন,

     সে তোমারে কিছু বলে?

তব কুঞ্জের পথ দিয়ে যেতে যেতে

বাতাসে বাতাসে ব্যথা দিই মোর পেতে--

বাঁশি কী আশায় ভাষা দেয় আকাশেতে

     সে কি কেহ নাহি বোঝে॥
