
অনেক কথা যাও যে ব'লে কোনো কথা না বলি।

তোমার ভাষা বোঝার আশা দিয়েছি জলাঞ্জলি॥

যে আছে মম গভীর প্রাণে     ভেদিবে তারে হাসির বাণে,

     চকিতে চাহ মুখের পানে তুমি যে কুতূহলী।

     তোমারে তাই এড়াতে চাই, ফিরিয়া যাই চলি।

আমার চোখে যে চাওয়াখানি ধোওয়া সে আঁখিলোরে--

তোমারে আমি দেখিতে পাই, তুমি না পাও মোরে।

তোমার মনে কুয়াশা আছে,       আপনি ঢাকা আপন-কাছে--

     নিজের অগোচরেই পাছে আমারে যাও ছলি

     তোমারে তাই এড়াতে চাই, ফিরিয়া যাই চলি॥
