
তোমার কথা হেথা কেহ তো বলে না, করে শুধু মিছে কোলাহল।

সুধাসাগরের তীরেতে বসিয়া পান করে শুধু হলাহল ॥

আপনি কেটেছে আপনার মূল-- না জানে সাঁতার, নাহি পায় কূল,

স্রোতে যায় ভেসে, ডোবে বুঝি শেষে, করে দিবানিশি টলোমল ॥

আমি কোথা যাব, কাহারে শুধাব, নিয়ে যায় সবে টানিয়া।

একেলা আমারে ফেলে যাবে শেষে অকূল পাথারে আনিয়া।

সুহৃদের তরে চাই চারি ধারে, আঁখি করিতেছে ছলোছল,

আপনার ভারে মরি যে আপনি কাঁপিছে হৃদয় হীনবল ॥
