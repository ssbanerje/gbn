
তোমায়     নতুন করে পাব বলে হারাই ক্ষণে ক্ষণ

ও মোর      ভালোবাসার ধন।

          দেখা দেবে বলে তুমি হও যে অদর্শন,

ও মোর      ভালোবাসার ধন॥

ওগো       তুমি আমার নও আড়ালের,  তুমি আমার চিরকালের--

          ক্ষণকালের লীলার স্রোতে হও যে নিমগন,

ও মোর      ভালোবাসার ধন॥

আমি        তোমায় যখন খুঁজে ফিরি ভয়ে কাঁপে মন--

          প্রেমে আমার ঢেউ লাগে তখন।

তোমার     শেষ নাহি, তাই শূন্য সেজে  শেষ করে দাও আপনাকে যে,

          ওই হাসিরে দেয় ধুয়ে মোর বিরহের রোদন,

ও মোর     ভালোবাসার ধন॥
