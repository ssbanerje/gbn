
তাঁহার অসীম মঙ্গললোক হতে

   তোমাদের এই হৃদয়বনচ্ছায়ে

অনন্তেরই পরশরসের স্রোতে

   দিয়েছে আজ বসন্ত জাগায়ে ।

তাই সুধাময় মিলনকুসুমখানি

উঠল ফুটে কখন নাহি জানি–

এই কুসুমের পূজার অর্ঘ্যখানি

   প্রণাম করো দুইজনে তাঁর পায়ে ।

সকল বাধা যাক তোমাদের ঘুচে,

   নামুক তাঁহার আশীর্বাদের ধারা ।

মলিন ধুলার চিহ্ন সে দিক মুছে,

   শান্তিপবন বহুক বন্ধহারা ।

নিত্যনবীন প্রেমের মাধুরীতে

কল্যাণফল ফলুক দোঁহার চিতে,

সুখ তোমাদের নিত্য রহুক দিতে

    নিখিলজনের আনন্দ বাড়ায়ে ।।
