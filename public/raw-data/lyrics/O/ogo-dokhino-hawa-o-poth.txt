
ওগো  দখিন হাওয়া, ও  পথিক হাওয়া,  দোদুল দোলায় দাও দুলিয়ে।

    নূতন-পাতার-পুলক-ছাওয়া পরশখানি দাও বুলিয়ে॥

আমি  পথের ধারের ব্যাকুল বেণু   হঠাৎ তোমার সাড়া পেনু গো--

    আহা,  এস আমার শাখায় শাখায় প্রাণের গানের ঢেউ তুলিয়ে॥

ওগো  দখিন হাওয়া,  ও  পথিক হাওয়া,  পথের ধারে আমার বাসা।

    জানি তোমার আসা-যাওয়া, শুনি তোমার পায়ের ভাষা।

আমায়  তোমার ছোঁওয়া লাগলে পরে  একটুকুতেই কাঁপন ধরে গো--

    আহা,   কানে-কানে একটি কথায় সকল কথা নেয় ভুলিয়ে॥
