
কোলাহল তো বারণ হল, এবার কথা কানে কানে।

এখন হবে প্রাণের আলাপ কেবলমাত্র গানে গানে॥

রাজার পথে লোক ছুটেছে,         বেচাকেনার হাঁক উঠেছে,

আমার ছুটি অবেলাতেই দিনদুপুরে মধ্যখানে--

কাজের মাঝে ডাক পড়েছে কেন যে তাই কেই বা জানে॥

মোর কাননে অকালে ফুল উঠুক তবে মুঞ্জরিয়া।

মধ্যদিনে মৌমাছিরা বেড়াক মৃদু গুঞ্জরিয়া।

মন্দ-ভালোর দ্বন্দ্বে খেটে        গেছে তো দিন অনেক কেটে,

অলস-বেলায় খেলার সাথি এবার আমার হৃদয় টানে--

বিনা-কাজের ডাক পড়েছে

কেন যে তাই কেই বা জানে॥
