
              ওগো সাঁওতালি ছেলে,

শ্যামল সঘন নববরষার কিশোর দূত কি এলে॥

ধানের ক্ষেতের পারে   শালের ছায়ার ধারে

বাঁশির সুরেতে   সুদূর দূরেতে   চলেছ হৃদয় মেলে॥

     পুবদিগন্ত দিল তব দেহে নীলিমলেখা,

          পীত ধড়াটিতে অরুণরেখা,

     কেয়াফুলখানি   কবে তুলে আনি

          দ্বারে মোর রেখে গেলে॥

আমার গানের হংসবলাকাপাঁতি

বাদল-দিনের তোমার মনের সাথি।

     ঝড়ে চঞ্চল তমালবনের প্রাণে

          তোমাতে আমাতে মিলিয়াছি একখানে,

              মেঘের ছায়ায় চলিয়াছি ছায়া ফেলে॥
