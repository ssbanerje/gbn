
       সখা,তুমি আছ কোথা—

সারা বরষের পরে জানাতে এসেছি ব্যথা।।

কত মোহ,কত পাপ, কত শোক, কত তাপ,

কত যে সয়েছি আমি তোমারে কব সে কথা।।

যে শুভ্র জীবন তুমি মোরে দিয়েছিলে সখা,

দেখো আজি তাহে কত পড়েছে কলঙ্করেখা।।

এনেছি তোমারি কাছে,দাও তাহা দাও মুছে—

নয়নে ঝরিছে বারি, সভয়ে এদেছি পিতা।।

দেখো দেব,চেয়ে দেখো হৃদয়েতে নাহি বল—

সংসারের বায়ুবেগে করিতেছে টলমল।

লহো সে হৃদয় তুলে, রাখো তব পদমূলে—

সারাটি বরষ যেন নির্ভয়ে রহে গো সেথা।।
