
     জানি জানি তুমি এসেছ এ পথে মনের ভুলে।

     তাই হোক তবে তাই হোক, দ্বার দিলেম খুলে॥

এসছে তুমি তো বিনা আভরণে,    মুখর নূপুর বাজে না চরণে,

     তাই হোক তবে তাই হোক, এসো সহজ মনে।

     ওই তো মালতী ঝরে পড়ে যায় মোর আঙিনায়,

     শিথিল কবরী সাজাতে তোমার লও-না তুলে॥

কোনো আয়োজন নাই একেবারে, সুর বাঁধা নাই এ বীণার তারে,

     তাই হোক তবে, এসো হৃদয়ের মৌনপারে।

ঝরোঝরো বারি ঝরে বনমাঝে,    আমার মনের সুর ওই বাজে,

     উতলা হাওয়ার তালে তালে মন উঠিছে দুলে॥
