
একবার বলো, সখী, ভালোবাস মোরে--

রেখো না ফেলিয়া আর সন্দেহের ঘোরে।

সখী, ছেলেবেলা হতে   সংসারের পথে পথে 

মিথ্যা মরীচিকা লয়ে যেপেছি সময়।

পারি নে, পারি নে আর-- এসেছি তোমার দ্বার--

একবার বলো, সখী, দিবে কি আশ্রয়।

সহেছি ছলনা এত, ভয় হয় তাই

সত্যকার সুখ বুঝি এ কপালে নাই। 

বহুদিন ঘুমঘোরে         ডুবায়ে রাখিয়া মোরে 

অবশেষে জাগায়ো না নিদারুণ ঘায়।

ভালোবেসে থাকো যদি লও লও এই হৃদি-

ভগ্ন চূর্ণ দগ্ধ এই হৃদয় আমার 

এ হৃদয় চাও যদি লও উপহার॥
